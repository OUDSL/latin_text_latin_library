Descartes: Meditatio I
		 

		 
		 
	 
	
 

 De iis quae in dubium revocari possunt
 

 

 1. Animadverti jam ante aliquot annos qu&agrave;m multa, ineunte aetate, falsa pro
veris admiserim, &amp; qu&agrave;m dubia sint quaecunque istis postea
superextruxi, ac proinde funditus omnia semel in vitâ esse evertenda,
atque a primis fundamentis denuo inchoandum, si quid aliquando firmum &amp;
mansurum cupiam in scientiis stabilire; sed ingens opus esse videbatur, eamque
aetatem expectabam, quae foret tam matura, ut capessendis disciplinis aptior
nulla sequeretur. Quare tamdiu cunctatus sum ut deinceps essem in culpâ,
si quod temporis superest ad agendum, deliberando consumerem. Opportune igitur
hodie mentem curis [18] omnibus exsolvi, securum mihi otium procuravi, solus
secedo, seri&ograve; tandem &amp; libere generali huic mearum opinionum
eversioni vacabo.
 

 

 2. Ad hoc autem non erit necesse, ut omnes esse falsas ostendam, quod nunquam
fortassis assequi possem; sed quia jam ratio persuadet, non minus accurate ab
iis quae non plane certa sunt atque indubitata, qu&agrave;m ab aperte falsis
assensionem esse cohibendam, satis erit ad omnes rejiciendas, si aliquam
rationem dubitandi in unâquâque reperero. Nec ideo etiam singulae
erunt percurrendae, quod operis esset infiniti; sed quia, suffossis
fundamentis, quidquid iis superaedificatum est sponte collabitur, aggrediar
statim ipsa principia, quibus illud omne quod olim credidi nitebatur.
 

 

 3. Nempe quidquid hactenus ut maxime verum admisi, vel a sensibus, vel per sensus
accepi; hos autem interdum fallere deprehendi, ac prudentiae est nunquam illis
plane confidere qui nos vel semel deceperunt.
 

 

 4. Sed forte, quamvis interdum sensus circa minuta quaedam &amp; remotiora nos
fallant, pleraque tamen alia sunt de quibus dubitari plane non potest, quamvis
ab iisdem hauriantur: ut jam me h&icirc;c esse, fovo assidere, hyemali
togâ esse indutum, chartam istam manibus contrectare, &amp; similia.
Manus ver&ograve; has ipsas, totumque hoc corpus meum esse, quâ ratione
posset negari? nisi me forte comparem nescio quibus insanis, [19] quorum
cerebella tam contumax vapor ex atrâ bile labefactat, ut constanter
asseverent vel se esse reges, c&ugrave;m sunt pauperrimi, vel purpurâ
indutos, c&ugrave;m sunt nudi, vel caput habere fictile, vel se totos esse
cucurbitas, vel ex vitro conflatos; sed amentes sunt isti, nec min&ugrave;s
ipse demens viderer, si quod ab iis exemplum ad me transferrem.
 

 

 5. Praeclare sane, tanquam non sim homo qui soleam noctu dormire, &amp; eadem
omnia in somnis pati, vel etiam interdum min&ugrave;s verisimilia, qu&agrave;m
quae isti vigilantes. Qu&agrave;m frequenter ver&ograve; usitata ista, me
h&icirc;c esse, togâ vestiri, foco assidere, quies nocturna persuadet,
c&ugrave;m tamen positis vestibus jaceo inter strata! Atqui nunc certe
vigilantibus oculis intueor hanc chartam, non sopitum est hoc caput quod
commoveo, manum istam prudens &amp; sciens extendo &amp; sentio; non tam
distincta contingerent dormienti. Quasi scilicet non recorder a similibus etiam
cogitationibus me ali&agrave;s in somnis fuisse delusum; quae dum cogito
attentius, tam plane video nunquam certis indiciis vigiliam a somno posse
distingui, ut obstupescam, &amp; fere hic ipse stupor mihi opinionem somni
confirmet.
 

 

 6. Age ergo somniemus, nec particularia ista vera sint, nos oculos aperire, caput
movere, manus extendere, nec forte etiam nos habere tales manus, nec tale totum
corpus; tamen profecto fatendum est visa per quietem esse veluti quasdam pictas
imagines, quae non nisi ad similitudinem rerum verarum fingi potuerunt; ideoque
saltem generalia haec, oculos, caput, manus, totumque corpus, res quasdam non
imaginarias, sed veras existere. Nam sane pictores ipsi, ne tum qui[20]dem,
c&ugrave;m Sirenas &amp; Satyriscos maxime inusitatis formis fingere student,
naturas omni ex parte novas iis possunt assignare, sed tantummodo diversorum
animalium membra permiscent; vel si forte aliquid excogitent adeo novum, ut
nihil omnino ei simile fuerit visum, atque ita plane fictitium sit &amp;
falsum, certe tamen ad minimum veri colores esse debent, ex quibus illud
componant. Nec dispari ratione, quamvis etiam generalia haec, oculi, caput,
manus, &amp; similia, imaginaria esse possent, necessario tamen saltem alia
quaedam adhuc magis simplicia &amp; universalia vera esse fatendum est, ex
quibus tanquam coloribus veris omnes istae, seu verae, seu falsae, quae in
cogitatione nostrâ sunt, rerum imagines effinguntur.
 

 

 7. Cujus generis esse videntur natura corporea in communi, ejusque extensio; item
figura rerum extensarum; item quantitas, sive earumdem magnitudo &amp; numerus;
item locus in quo existant, tempusque per quod durent, &amp; similia.
 

 

 8. Quapropter ex his forsan non male concludemus Physicam, Astronomiam, Medicinam,
disciplinasque alias omnes, quae a rerum compositarum consideratione dependent,
dubias quidem esse; atqui Arithmeticam, Geometriam, aliasque ejusmodi, quae
nonnisi de simplicissimis &amp; maxime generalibus rebus tractant, atque utrum
eae sint in rerum naturâ necne, parum curant, aliquid certi atque
indubitati continere. Nam sive vigilem, sive dormiam, duo &amp; tria simul
juncta sunt quinque, quadratumque non plura habet latera qu&agrave;m quatuor;
nec fieri posse videtur ut tam perspicuae veritates in suspicionem falsitatis
incurrant.
 

 

 9. Verumtamen infixa quaedam est meae menti vetus opinio, Deum esse qui potest
omnia, &amp; a quo talis, qualis existo, sum creatus. Unde autem scio illum non
fecisse ut nulla plane sit terra, nullum coelum, nulla res extensa, nulla
figura, nulla magnitudo, nullus locus, &amp; tamen haec omnia non aliter
qu&agrave;m nunc mihi videantur existere? Im&ograve; etiam, quemadmodum judico
interdum alios errare circa ea quae se perfectissime scire arbitrantur, ita ego
ut fallar quoties duo &amp; tria simul addo, vel numero quadrati latera, vel si
quid aliud facilius fingi potest? At forte noluit Deus ita me decipi, dicitur
enim summe bonus; sed si hoc ejus bonitati repugnaret, talem me creasse ut
semper fallar, ab eâdem etiam videretur esse alienum permittere ut
interdum fallar; quod ultimum tamen non potest dici. 
 

 

 10. Essent ver&ograve; fortasse nonnulli qui tam potentem aliquem Deum mallent
negare, qu&agrave;m res alias omnes credere esse incertas. Sed iis non
repugnemus, totumque hoc de Deo demus esse fictitium; at seu fato, seu casu,
seu continuatâ rerum serie, seu quovis alio modo me ad id quod sum
pervenisse supponant; quoniam falli &amp; errare imperfectio quaedam esse
videtur, quo min&ugrave;s potentem originis meae authorem assignabunt, eo
probabilius erit me tam imperfectum esse ut semper fallar. Quibus sane
argumentis non habeo quod respondeam, sed tandem cogor fateri nihil esse ex iis
quae olim vera putabam, de quo non liceat dubitare, idque non per
inconsiderantiam vel levitatem, sed propter validas &amp; meditatas rationes;
ideoque etiam ab iisdem, non min&ugrave;s qu&agrave;m ab aperte falsis, [22]
accurate deinceps assensionem esse cohibendam, si quid certi velim invenire. 
 

 

 11. Sed nondum sufficit haec advertisse, curandum est ut recorder; assidue enim
recurrunt consuetae opiniones, occupantque credulitatem meam tanquam longo usu
&amp; familiaritatis jure sibi devinctam, fere etiam me invito; nec unquam iis
assentiri &amp; confidere desuescam, quamdiu tales esse supponam quales sunt
revera, nempe aliquo quidem modo dubias, ut jam jam ostensum est, sed
nihilominus valde probabiles, &amp; quas multo magis rationi consentaneum sit
credere qu&agrave;m negare. Quapropter, ut opinor, non male agam, si, voluntate
plane in contrarium versâ, me ipsum fallam, illasque aliquandiu omnino
falsas imaginariasque esse fingam, donec tandem, velut aequatis utrimque
praejudiciorum ponderibus, nulla amplius prava consuetudo judicium meum a
rectâ rerum perceptione detorqueat. Etenim scio nihil inde periculi vel
erroris interim sequuturum, &amp; me plus aequo diffidentiae indulgere non
posse, quandoquidem nunc non rebus agendis, sed cognoscendis tant&ugrave;m
incumbo.
 

 

 12. Supponam igitur non optimum Deum, fontem veritatis, sed genium aliquem
malignum, eundemque summe potentem &amp; callidum, omnem suam industriam in eo
posuisse, ut me falleret: putabo coelum, a&euml;rem, terram, colores, figuras,
sonos, cunctaque externa nihil aliud esse qu&agrave;m ludificationes somniorum,
quibus insidias credulitati meae tetendit: considerabo [23] meipsum tanquam
manus non habentem, non oculos, non carnem, non sanguinem, non aliquem sensum,
sed haec omnia me habere fals&ograve; opinantem: manebo obstinate in hac
meditatione defixus, atque ita, siquidem non in potestate meâ sit aliquid
veri cognoscere, at certe hoc quod in me est, ne falsis assentiar, nec mihi
quidquam iste deceptor, quantumvis potens, quantumvis callidus, possit
imponere, obfirmatâ mente cavebo. Sed laboriosum est hoc institutum,
&amp; desidia quaedam ad consuetudinem vitae me reducit. Nec aliter qu&agrave;m
captivus, qui forte imaginariâ libertate fruebatur in somnis, c&ugrave;m
postea suspicari incipit se dormire, timet excitari, blandisque illusionibus
lente connivet: sic sponte relabor in veteres opiniones, vereorque expergisci,
ne placidae quieti laboriosa vigilia succedens, non in aliquâ luce, sed
inter inextricabiles jam motarum difficultatum tenebras, in posterum sit
degenda.
 
 
 
 
 
	 Descartes 
	 Neo-Latin 
	 The Latin Library 
	 The Classics Page