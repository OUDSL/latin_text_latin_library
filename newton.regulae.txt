Newton: Regulae Philosophandi from the Principia 
 
 
 PHILOSOPHIAe NATURALIS PRINCIPIA MATHEMATICA 
 
AUCTORE ISAACO NEWTONO, EQ. AUR.
 
 Editio tertia aucta et emendata
 
Londini: apud Guil. & Joh. Innys, Regiae Societatis typographos 
MDCCXXVI
 
 
[pp. 387 usque ad 389]
 
 
 
 
 
 
 REGULAe PHILOSOPHANDI 
 
 Regula I 
Causas rerum naturalium non plures admitti debere, quam quae & verae sint & earum phaenomenis explicandis sufficiant. 
 Dicunt utique philosophi: Natura nihil agit frustra, & frustra sit per plura quod fieri potest per pauciora. Natura enim simplex est & rerum causis superfluis non luxuriat. 
 Regula II 
Ideoque effectum naturalium ejusdem generis eaedem assignandae sunt causae, quatenus fieri potest. 
 Uti respirationis in homine & in bestia; descensus lapidum in Europa & in America ; lucis in igne culinari & in sole; reflexionis lucis in terra & in planetis. 
 Regula III 
Qualitates corporum quae intendi & remitti nequeunt, quaeque corporibus omnibus competunt in quibus experimenta instituere licet, pro qualitatibus corporum universorum habendae sunt. 
 Nam qualitates corporum non nisi per experimenta innotescunt, ideoque generales statuendae sunt quotquot cum experimentis generaliter quadrant; & quae minui non possunt, non possunt auferri. Certe contra experimentorum tenorem somnia temere confingenda non sunt, nec a naturae analogia recedendum est, cum ea simplex esse soleat & sibi semper consona. Extensio corporum non nisi per sensus innotescit, nec in omnibus sentitur: sed quia sensibilibus omnibus competit, de universis affirmatur. Corpora plura dura esse experimur. Oritur autem durities totius a duritie partium, & inde non horum tantum corporum quae sentiuntur, sed aliorum etiam omnium particulas indivisas esse duras merito concludimus. Corpora omnia impenetrabilia esse non ratione sed sensu colligimus. Quae tractamus, impenetrabilia inveniuntur, & inde concludimus impenetrabilitatem esse proprietatem corporum universorum. Corpora omnia mobilia esse, & viribus quibusdam (quas vires inertiae vocamus) perseverare in motu vel quiete, ex hisce corporum visorum proprietatibus colligimus. Extensio, durities, impenetrabilitas, mobilitas & vis inertiae totius oritur ab extensione, duritie, impenetrabilitate, mobilitate & viribus inertiae partium: & inde concludimus omnes omnium corporum partes minimas extendi & duras esse & impenetrabiles & mobiles & viribus inertiae praeditas. Et hoc est fundamentum philosophiae totius. Porro corporum partes divisas & sibi mutuo contiguas ab invicem separari posse, ex phaenomenis novimus, & partes indivisas in partes minores ratione distingui posse ex mathematica certum est. Utrum vero partes illae distinctae & nondum divisae per vires naturae dividi & ab invicem separari possint, incertum est. At si vel unico constaret experimento quod particula aliqua indivisa, frangendo corpus durum & solidum, divisionem pateretur: concluderemus vi hujus regulae, quod non solum partes divisae separabiles essent, sed etiam quod indivisae in infinitum dividi possent. 
 Denique si corpora omnia in circuitu terrae gravia esse in terram, idque pro quantitate materiae in singulis, & lunam gravem esse in terram pro quantitate materiae sua, & vicissim mare nostrum grave esse in lunam, & planetas omnes graves esse in se mutuo, & cometarum similem esse gravitatem in solem, per experimenta & observationes astronomicas universaliter constet: dicendum erit per hanc regulam quod corpora omnia in se mutuo gravitant. Nam & fortius erit argumentum ex phaenomenis de gravitate universali, quam de corporum impenetrabilitate: de qua utique in corporibus coelestibus nullum experimentum, nullam prorsus observationem habemus. Attamen gravitatem corporibus essentialem esse minime affirmo. Per vim insitam intelligo solam vim inertiae. Haec immutabilis est. Gravitas recedendo a terra, diminuitur. 
 Regula IV 
In philosophia experimentali, propositiones ex phaenomenis per inductionem collectae, non obstantibus contrariis hypothesibus, pro veris aut accurate aut quamproxime haberi debent, donec alia occurrerint phaenomena, per quae aut accuratiores reddantur aut exceptionibus obnoxiae. 
 Hoc fieri debet ne argumentum inductionis tollatur per hypotheses. 
 
 
 
 
	 Neo-Latin 
	 The Latin Library 
	 The Classics Homepage